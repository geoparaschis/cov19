# open-data

Το lab.imedd.org/covid19 είναι μια διαδικτυακή εφαρμογή που δημιουργήθηκε και συντηρείται από το iMEdD Lab. Αρχικά, δημοσιεύθηκε στις 16 Μαρτίου 2020 και έκτοτε ανανεώνεται ημερησίως. Σκοπός είναι η ενημέρωση της ελληνικής δημοσιογραφικής κοινότητας και κάθε ενδιαφερόμενου για την εξάπλωση του ιού SARS-CoV-2 στην Ελλάδα και στον κόσμο, με τη χρήση ενός απλού, εύχρηστου εργαλείου.

Η εφαρμογή παρουσιάζει τη γεωγραφική κατανομή των καταγεγραμμένων επιβεβαιωμένων κρουσμάτων στη χώρα μας και παγκοσμίως, ενώ αποτυπώνει συγκεντρωτικά τα διαθέσιμα στατιστικά στοιχεία.

Τα στοιχεία για τα καταγεγραμμένα επιβεβαιωμένα κρούσματα στην Ελλάδα και τα δεδομένα που αφορούν τη γεωγραφική κατανομή των κρουσμάτων στη χώρα βασίζονται σε επίσημα στοιχεία τα οποία ανακοινώνονται ημερησίως από τον Εθνικό Οργανισμό Δημόσιας Υγείας (ΕΟΔΥ). Η ομάδα του iMEdD Lab συγκεντρώνει τα στοιχεία αυτά και τα διατηρεί σε σύνολα δεδομένων (datasets), τα οποία είναι διαθέσιμα στο σχετικό αποθετήριο, στον λογαριασμό του iMEdD Lab στο GitHub.

Η πηγή των δεδομένων που απεικονίζονται στον παγκόσμιο χάρτη και στον πίνακα με την κατάταξη των χωρών, ανά αριθμό κρουσμάτων, αριθμό όσων έχουν αναρρώσει ή αριθμό θανάτων, είναι το Worldometer, το περιεχόμενο του οποίου υπόκειται σε όρους χρήσης. Στην εφαρμογή του iMEdD Lab, τα στοιχεία αυτά και οι ανάλογες οπτικοποιήσεις ενημερώνονται ανά τακτά χρονικά διαστήματα μέσα στην ημέρα. Η πηγή των ιστορικών παγκόσμιων δεδομένων που αναπαρίστανται στο γράφημα υπό τον τίτλο «Η Εξέλιξη των Κρουσμάτων στον Χρόνο» είναι το αποθετήριο του Johns Hopkins University στο GitHub. Στο συγκεκριμένο αποθετήριο, το εν λόγω Πανεπιστήμιο διαθέτει για εκπαιδευτικούς και ερευνητικούς σκοπούς τα δεδομένα που έχουν συλλεχθεί από την ερευνητική ομάδα του. Η συγκεκριμένη βάση δεδομένων ενημερώνεται μία φορά την ημέρα. Περισσότερες πληροφορίες για την αντίστοιχη διαδικτυακή εφαρμογή του Johns Hopkins University, η οποία αρχικά δημοσιεύθηκε στις 22 Ιανουαρίου 2020, για την ανάπτυξή της και για τα δεδομένα που εκείνη χρησιμοποιεί μπορείτε να διαβάσετε εδώ.

Το γράφημα υπό τον τίτλο «Μέσος Όρος Κρουσμάτων 7 Ημερών» βασίζεται σε δευτερογενείς υπολογισμούς, με βάση τα διαθέσιμα στοιχεία, και αναπαριστά τον κυλιόμενο μέσο όρο επτά ημερών, με στόχο την «εξομάλυνση» του ημερήσιου αριθμού νέων κρουσμάτων, όπως αυτός καταγράφεται και ανακοινώνεται από τις Αρχές. Συγκεκριμένα, ο κυλιόμενος μέσος όρος των κρουσμάτων υπολογίζεται και αναπαρίσταται για κάθε μέρα, λαμβάνοντας υπόψη τα δεδομένα των τελευταίων επτά ημερών κάθε φορά.

Στον παγκόσμιο χάρτη, αποτυπώνεται, για κάθε χώρα, ο συνολικός αριθμός καταγεγραμμένων κρουσμάτων ανά 1.000.000 πληθυσμού. Στον χάρτη της Ελλάδας, απεικονίζεται, για κάθε Νομό, ο συνολικός αριθμός καταγεγραμμένων κρουσμάτων ανά 100.000 πληθυσμού: αυτός ο υπολογισμός γίνεται δευτερογενώς από το iMEdD Lab, λαμβάνοντας υπόψη τους απόλυτους αριθμούς καταγεγραμμένων κρουσμάτων που ανακοινώνονται από τον ΕΟΔΥ ανά Νομό και τα δεδομένα για τον μόνιμο πληθυσμό βάσει της απογραφής του 2011, όπως παρέχονται από την ΕΛΣΤΑΤ.

Η λεγόμενη «κανονικοποίηση των αριθμών» (δηλαδή, στην προκειμένη, η αποτύπωση του αριθμού των καταγεγραμμένων κρουσμάτων ανά 1.000.000 και ανά 100.000 πληθυσμού, στις χώρες του κόσμου και στους Νομούς της Ελλάδας αντίστοιχα) έχει επιλεγεί για δύο λόγους: αφενός, συνίσταται στην οπτικοποίηση δεδομένων σε χωροπληθή χάρτη (choropleth map), όπως είναι αυτός που χρησιμοποιεί το iMEdD Lab. Αφετέρου, με αυτόν τον τρόπο, εξετάζεται ορθότερα το ζήτημα της εξάπλωσης του ιού ανά χώρα ή ανά Νομό, επιτρέποντας τη συγκριτική έκταση του προβλήματος βάσει των κατά τόπους πληθυσμών.

Ωστόσο, κατά την «ανάγνωση» κάθε ανάλογου χάρτη, κανείς χρειάζεται να έχει υπόψη του ότι, για παράδειγμα, όλες οι χώρες δεν είναι το ίδιο ενεργές όσον αφορά στους εργαστηριακούς ελέγχους που διεξάγουν: Υπάρχουν χώρες που επιλέγουν να κάνουν τεστ μαζικά στον πληθυσμό και, επομένως, ανακοινώνουν περισσότερα επιβεβαιωμένα κρούσματα. Άλλες χώρες κάνουν στοχευμένα τεστ σε μικρότερα μερίδια του πληθυσμού, οπότε ενδεχομένως καταγράφουν αριθμό κρουσμάτων μικρότερο του πραγματικού. Άρα, μπορεί να υπάρχουν σημαντικές διαφορές στην αποτύπωση της πραγματικής εξάπλωσης του ιού στην επικράτεια κάθε χώρας, ακόμη και μεταξύ κρατών με τον ίδιο πληθυσμό. Για τον λόγο αυτό, η κανονικοποίηση των καταγεγραμμένων κρουσμάτων με βάση τους εργαστηριακούς ελέγχους που κάθε χώρα έχει διεξαγάγει θα ήταν ακόμη πιο ενδεδειγμένη. Ωστόσο, ως στιγμής, τα σχετικά επίσημα δεδομένα δεν διατίθενται δημοσιευμένα για όλες τις χώρες.

Μπορείτε να κοινοποιήσετε ή/και να ενσωματώσετε την παρούσα διαδικτυακή εφαρμογή του iMEdD Lab στη δική σας ιστοσελίδα, σύμφωνα με τους όρους του παρόντος, με την παράκληση αναφοράς στον δημιουργό και κατ’ εφαρμογή των όρων και περιορισμών που αναφέρονται εδώ. Ο κώδικας για την ενσωμάτωση της εφαρμογής είναι:

<iframe
src="https://lab.imedd.org/covid19/"
style="border:0px #ffffff none;"
name="imedd-covid"
scrolling="no"
frameborder="1"
marginheight="0px"
marginwidth="0px"
height="640px"
width="640px"
allowfullscreen>
</iframe>
Η εφαρμογή του iMEdD Lab δεν περιέχει δεδομένα σχετικά με την ηλικία, το φύλο, την εθνικότητα των ασθενών, ούτε κανενός είδους άλλο δημογραφικό ή προσωπικό δεδομένο.

Στη λίστα των χωρών, η καταχώρηση «Diamond Princess» αφορά στα κρούσματα του κρουαζιερόπλοιου Diamond Princess, το οποίο έχει αγκυροβολήσει στις ακτές της Ιαπωνίας. Περισσότερες πληροφορίες μπορούν να λαμβάνονται και εδώ. Οι χώρες που καταγράφονται στη λίστα δεν αποτυπώνονται πάντα με ακρίβεια στον χάρτη. Για παράδειγμα, η Μαρτινίκα, που βρίσκεται στην Καραϊβική, επειδή αποτελεί υπερπόντια περιοχή της Γαλλίας, στον χάρτη εμφανίζεται ως Γαλλία. Σε άλλες περιπτώσεις, επειδή η ονομασία της χώρας στο Worldometer δεν είναι ακριβώς ίδια με την ονομασία της χώρας στον χάρτη, ενδεχομένως δεν εμφανίζεται στον χάρτη ως χώρα με ενεργά κρούσματα. Προσπαθούμε να διορθώσουμε τυχόν τέτοια λάθη κάθε φορά που υποπίπτουν στην αντίληψή μας.

Η συλλογή των παγκόσμιων δεδομένων από το Worldometer γίνεται με το Workbench, μία εφαρμογή που διευκολύνει δημοσιογράφους να κάνουν συλλογή και ανάλυση δεδομένων, χωρίς να χρειάζεται να γνωρίζουν κάποια γλώσσα προγραμματισμού. Η ανάπτυξη του Workbench στα ελληνικά, έγινε στo πλαίσιο του πρώτου κύκλου Ιncubator του iMEdD.

O χάρτης με την εξάπλωση της νόσου COVID-19 στην Ελλάδα και στον κόσμο είναι ευγενική χορηγία του Mapbox Community team.

H παρούσα ιστοσελίδα έχει δημιουργηθεί αποκλειστικά για ενημερωτικούς σκοπούς και απαγορεύεται ρητά η χρήση της για οποιονδήποτε άλλο σκοπό. Οποιαδήποτε εμπορική ή ιατρική χρήση απαγορεύεται αυστηρά. Επίσης, η ιστοσελίδα δεν παρέχει καμία ιατρική καθοδήγηση. Κανένα στοιχείο της ιστοσελίδας δεν υποκαθιστά τις επίσημες πηγές και ανακοινώσεις των αρμόδιων κρατικών αρχών. Για επίσημες ανακοινώσεις και χρήσιμες πληροφορίες, μπορείτε να επισκέπτεστε την ιστοσελίδα του ΕΟΔΥ.

Το iMEdD ουδεμία ευθύνη φέρει για την ακρίβεια των περιεχομένων της ιστοσελίδας καθώς και για οποιαδήποτε παραβίαση των όρων της.

Για οποιαδήποτε πληροφορία ή περαιτέρω διευκρίνιση, παρακαλούμε επικοινωνήστε στο lab@imedd.org ή χρησιμοποιήστε τη φόρμα επικοινωνίας με το iMEdD.

Datasets created by iMEdD Lab that are publicly available

